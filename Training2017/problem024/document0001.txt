Zich ervan bewust dat de een of andere fusie hoe dan ook in de lucht hing, had Patricia Vansummeren ondertussen het kruim van de Nederlandse en Vlaamse volkskundigen rond zich verzameld om de eigen autonome identiteit van het Volkskundemuseum te affirmeren. Ze deden dat onder de vorm van een beleidsnota, geschraagd door een concept voor een Volkskundemuseum 'nieuwe stijl', met aandacht voor de multiculturele samenleving in Antwerpen.
