De laatste jaren weerklinkt ze steeds meer op de radio en iedereen kan haar doorbraaknummer  ‘Skinny love’ ondertussen wel luidkeels meezingen. De Engelse zangeres Birdy weet haast iedereen met haar somber klinkende liedjes, haar  ‘schattigemeisjesuiterlijk’,  blauwe puppyogen en frêle stem te ontroeren.  En net daarom ben ik geen fan. Voor mij moet muziek opzwepend zijn. Het moet me doen dansen en kraaien van plezier. Er moet ritme in zitten,  gecreëerd door allerlei verschillende instrumenten die samen een harmonieuze symfonie van klanken geven en waarvan ik kippenvel krijg. Bij de muziek van Birdy krijg ik niet dat ongelofelijk heerlijke muziekgevoel. Integendeel, haar liedjes klinken mij in de oren als een soort langdradige Griekse klaagzang, begeleidt onder een stoffige piano. Saai, triestig, eentonig.  Met andere woorden muziek van tien in een dozijn, zo zou ik het omschrijven. Verrassend eigenlijk, want Birdy heeft nummers gecoverd van  Bon Iver, the XX en Ed Sheeran, alle drie bands waar ik ongelofelijke fan van ben. Het probleem is dat deze liedjes oorspronkelijk al zo fantastisch mooi waren, dat het bijna onmogelijk is om het nog beter te doen. Als je de nummers dan vereenvoudigt en uitvlakt kom je uit bij de eentonige muziek van Birdy.