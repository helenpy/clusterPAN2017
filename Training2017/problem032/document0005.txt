Ik ben fan van The Broken Circle Breakdown. De beelden zijn prachtig: landelijk en tegelijkertijd zeer werelds, zodat de film een ver-van-mijn-bed-show lijkt te creëren die toch dicht bij huis is. Ook de –naar mijn mening mooie- muziek(sequenties) draagt/dragen daar aan bij. Het geheel zorgt voor een authentieke, maar toch vernieuwende sfeer, iets wat ik apprecieer. Het verhaal is pakkend, maar tast tegelijkertijd ‘grotere ideeën’ af. The Broken Circle Breakdown is niet een van de meest vrolijke films, maar wekt veel meer op dan duisternis, medelijden en gejank. De thema's zijn rauw, puur en worden vanuit verschillende perspectieven op geniale wijze benaderd. De film weet op ingenieuze wijze in te spelen op de emoties én het brein zonder te verzwakken tot een platte tearjerker. 