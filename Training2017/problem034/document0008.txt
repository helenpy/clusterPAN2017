Zin in een heerlijke koffie met vers gebak? Dan moet je zeker eens langsgaan bij Potvolkoffie! Op een wat druilerige donderdagmiddag, na een zware les, had ik trek in een goede kop koffie. Alsof God m'n mentale gejammer aanhoorde, zag ik ineens een uithangbordje met daarop 'Potvolkoffie'. Benieuwd naar deze nieuwe koffiebar in hartje Antwerpen, ging ik er binnen. Het moet gezegd: er gaat niets boven de geur van verse koffie en gebak, en al helemaal niet in een setting als die van bij Potvolkoffie. Het is er heel erg gezellig, zonder rumoerig te worden, wat je in veel koffiebars in de studentenbuurt wel eens kan overkomen. Hier kan je tenminste nog een degelijke conversatie voeren en elkaar daadwerkelijk verstaan. Behalve de setting, is ook de koffie geweldig. Ik nam een koffie verkeerd: hier geen latte-art en andere tierlantijntjes, maar gewoon lekkere koffie met opgeschuimde melk en suiker. Verder hebben ze er ook nog cappuccino, espresso, chocolademelk en thee. Voor in de zomer zijn er ook vijf soorten zelfgemaakte ijsthee, en natuurlijk hebben ze een ruim assortiment aan ijskoffies. Last but not least: er wordt ook heerlijk gebak verkocht. Zelf nam ik een chocoladecakeje, maar er was nog veel meer: van marmercake tot citroenkoekjes en slagroomtaart. Wil je Potvolkoffie ook eens uittesten? Voorlopig is er nog maar één filiaal in de Korte Winkelstraat 24 in Antwerpen, maar in juli kan je een tweede filiaal verwachten in Gent.