Vooraleer ik de film Broken Circle Breakdown zag, las ik in de Standaard: “Felix Van Groeningens vierde film laat kijker uitgeteld achter”. Zo was het inderdaad ook bij enkele vriendinnen en ikzelf die teneergeslagen in onze stoelen bleven zitten na de film. De gezichten vol medeleven en enkelen met rode ogen. Het bleef eerst even stil bij een drankje in de bar. Nadat we bij onze positieven kwamen, bleef de film het gespreksonderwerp van de avond. Van begin tot eind werd ik meegesleept door dit wrede, maar zo realistische verhaal vol hartstochtelijke en sombere emoties. Ik kan me niet voorstellen dat ik mijn eigen kinderen en geliefde zou moeten begraven. Het verhaal is zo echt. De dialogen, het acteerwerk van zowel Baetens als Heldenbergh, het camerawerk,…vormen een prachtig geheel. De heel toepasselijke countrynummers maken dit geheel af en voeren de kijker mee naar een niet te voorspellen sterk einde.