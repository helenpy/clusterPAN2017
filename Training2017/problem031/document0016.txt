How did we meet again is een zogenaamde romantische komedie. Naar mijn mening was er niets komisch aan, dus eigenlijk is het gewoon een romantische film die bovendien over niet veel gaat. Deze film is totaal niet origineel – wat niet vaak het geval is bij romantische komedies – en ik vond de personages erg stereotiep en vlak. Heel kort samengevat gaat de film over twee mensen die elkaar vroeger kenden en dan hun eigen leven gaan leiden. Op een zekere dag ontmoeten ze elkaar weer en starten dan een knipperlichtrelatie. Na eindeloze gênante voorvallen en typische incidenten eindigen ze toch bij elkaar. Einde. Ik vind het echt zonde dat ik mijn geld aan deze flop heb verspild. De ‘humor’ in deze film is zeer kinderachtig en de acteurs waren mij onbekend, waarschijnlijk omdat hun acteertalent niet al te best is. Algemeen gezien was het dus echt geen fijne filmervaring. De combinatie van slechte acteurs, belachelijke humor, afgezaagd plot en oppervlakkige personages is echt fataal voor een film.