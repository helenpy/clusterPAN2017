Waar zijn de jaren 90 met hun Vanilla Ice, LL Cool J of Tony Scott gebleven? De tijd toen rap nog draaide om meer dan vrouwen die met hun konten staan te draaien, vette feesten, drugs en seks alleen. Niet dat deze elementen niet aanwezig waren in de jaren 90 rap, maar van de coolheid en groove zijn tot mijn grote spijt heden te dagen niets meer te bespeuren. Johnny Parsons’ nieuwe album is hier een spijtig voorbeeld van. Vanaf track één zet hij al een toon van platvloersheid en eigenlijk ook saaiheid. De hele plaat is een aaneenschakeling van computergestuurde beats begeleid met irritante saxofoondeuntjes en kreunende stemmen. Zijn hitsingel “Baby”, een platgeproduceerde eendagsvlieg, moet dan nog tot de beste nummers van het hele album worden gerekend. Ik zal wel nooit fan worden van Johnny Parsons. Zeker niet zolang ik weet dat er ooit rap was zoals er in de jaren 90 geproduceerd werd, namelijk verdomd geweldige muziek.