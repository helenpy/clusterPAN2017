McDonalds, “I’m not loving it”, om het met hun eigen slogan te stellen. Ondanks het feit dat ik wel eens graag een hamburger eet, beginnen de onaangename ervaringen met McDonalds zich stilaan op te stapelen. Aan hun snelle service zal het alleszins niet liggen. Dat is misschien het enige positieve aan de keten, namelijk dat hun eten van de lopende band rolt. Ik heb echter wel iets te zeggen over de kwaliteit ervan. Je kunt bijvoorbeeld evengoed een hap nemen uit een stuk karton, wanneer je een Big Mac zou bestellen. De etenswaren van McDonalds zijn tegenwoordig even droog en smaakloos geworden als de hun verpakkingen. De oplossing volgens McDonalds? Giet er gewoon een halve liter saus bij, dan proeft de klant het toch niet meer! En ja hoor, dan vragen ze er nog eens een absurde prijs voor. Klant is koning, zegt men dan. Maar hier geldt alleen nog maar “zo snel mogelijk eten produceren en er belachelijk veel winst op maken”. Zelfs in hun toiletten kunnen ze je nog geld afhandig maken. Je zou kunnen zeggen: “Dat geldt toch voor alle fastfoodrestaurants?”. Niets is minder waar. Bij McDonalds zijn de burgers geen voedsel meer, ze zijn massaproducten geworden.