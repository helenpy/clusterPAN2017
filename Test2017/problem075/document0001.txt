Afgelopen zomer las ik ‘Het Diner’ van Herman Koch. Ik heb zelf enorm genoten van dit verhaal.Hoewel het thema van dit boek op het eerste zicht zware kost lijkt (in hoeverre is een ouder verantwoordelijk voor de daden van zijn kind en hoever gaat de liefde voor je kind), is het dit zeker niet. We kijken gedurende heel het diner door de ogen van Paul, de vader van één van de kinderen, die op alles gevatte commentaar geeft en soms heel rare dingen doet of zegt, wat het hele verhaal plots veel luchtiger maakt. Er wordt tevens regelmatig afgewisseld tussen heden, het diner, en verleden, via flashbacks, wat ervoor zorgt dat het boek niet saai of langdradig wordt. Ook dankzij deze afwisseling kan je je inleven in het verhaal en toch met enige afstand naar de feiten kijken. ‘Het Diner’ deed me denken aan de film ‘Festen’ van Thomas Vinterberg. Beide verhalen zijn met de grootste precisie uitgewerkt en maken heel wat gevoelens en gedachten los bij de toeschouwer. Ik raad ‘Het Diner’ aan iedereen aan, maar misschien moet je toch eerst eten voor je aan dit verhaal, met nauwkeurige beschrijvingen van gerechten, begint.