In How did we meet again wordt werkelijk niets nieuws geëxploiteerd. Deze platte romcom is een tienduizendste herkauwsel van hetzelfde concept: een ongelukkig koppel, een gigantische boy-meets-girl-flashback naar betere tijden, vervolgens een happy end. Dit alles overdadig overgoten met een dikke, wrange saus van goedkope humor. Ik heb deze film al tientallen keren gezien, zo leek het. Een Hollywoodafkooksel van een Hollywoodafkooksel waar letterlijk niemand een boodschap aan heeft. Behalve de portemonnee van de filmmakers dan, misschien. Dit misbaksel, de term 'film' onwaardig, lijkt bij liefhebbers van hap-slik-media wél in de smaak te vallen. Ik kauw liever zelf. 